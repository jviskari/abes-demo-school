<html>
<head>
<title>demoskolan del3</title>
</head>
<body>
<h3>Demoskolan del3, sprites</h3>
Hej och välkomna till del 3 i Albert's demoskola. Jag har fått vissa klagomål 
på förra delen, bl a att den var stökigt skriven och att det var för svårt att 
hänga med och förstå någonting. Därför tänkte jag  vänta med 3D vektorgrafik 
till nästa del och gå igenom nått lite mer lättsmält den här gången, nämligen 
Sprites och hur man får upp en TGA bild på skärmen. Dessutom ska jag gå igenom 
hur man skriver funktioner i ren assembler i en separat fil och hur man anropar 
dessa funktioner från C-programmet.
<p>


<h4>VAD ÄR EN SPRITE?</h4>

En sprite är en liten rektangulär, punktuppbyggd bild som kan föreställa
t ex en boll eller en gubbe i ett spel. I stort sett alla spel innehåller
sprites, i ett schackspel brukar pjäserna vara sprites (om det inte är 3D).
I DOOM är alla monster sprites och i bilspel brukar bilarna vara sprites.
Ett objekt behöver inte bestå av bara en sprite. I ett bilspel där man ser 
bilarna uppifrån (typ micromachines) kan varje bil bestå av 4 sprites. En där
bilen är vänd uppåt, en där bilen är vänd åt vänster, en nedåt och en åt höger.
Sen är det upp till programmet och avgöra åt vilket håll bilen är vänd och visa
rätt sprite. I fallet med bilspelet borde man ha minst 8, helst 16 sprites för
att kunna visa bilen i flera riktningar och få mjukare svängar.
<p>
De flesta datorer har idag hårdvarustöd för att rita ut sprites (på Amigan fanns
det redan för 10 år sedan), bitblt brukar det kallas och det står för bit blast 
och betyder ungefär punktbombardemang. På PC'n blir det dock lite mera 
komplicerat. De flesta grafikorten till pc har stöd för bitblt men tyvärr finns 
det ingen standard så det är ingen idé att använda sig av bitblt eftersom det 
bara kommer att fungera på de datorer som har samma grafikkort som ens egen 
dator. Men om någon är intresserad av att försöka så finns det en grundlig 
genomgång av de flesta nu existerande grafikkorten till pc i boken "Programmers 
Guide to the Ega, Vga and SuperVga Cards" av Richard Ferraro.
<p>
Eftersom det inte finns någon standard så får vi själva skriva sprite 
rutinerna. För att få rutinerna så snabba som möjligt har jag använt
32-bitars instruktioner (movsd) som flyttar 32 bitar i taget vilket är 4 bytes.
Det betyder att varje sprite i, x-led, måste ha ett, jämnt delbart med 4, antal
punkter. En sprite kan alltså vara t ex 16, 20, 24, 28 eller 32 punkter bred. 
Höjden kan vara mellan 1 och 199 punkter. Eftersom vi använder MCGA (mod 13h) 
så finns det 256 färger vilket gör att varje punkt i spriten blir en byte.
<p>
Jag lagrar spriten så här:<br>
Först 2 bytes (en integer) för höjden på spriten och sedan 2 bytes
för bredden och sedan en byte för varje pixel i spriten. Det brukar kallas
för rådataformat.
<p>
<b>VARNING</b> vissa rådatafiler har bredden först sen höjden, men jag har höjden 
        först eftersom det passar spriterutinerna bättre.

<b>EX</b>, en sprite som är 20 pixels hög och 16 pixels bred blir:
<pre>
Höjd   Bredd
0, 20, 0, 16, 

0,0,0,0,0,0,0,0,0,0,0,0,0,0,0,0         Rad 1 16 bytes
0,0,0,0,0,34,56,6,6,56,34,0,0,0,0,0     Rad 2 16 bytes
                                        .
O S V . . . i 18 rader till             .
</pre>
Det är dock ganska jobbigt att skriva in alla spritar för hand. Jag brukar
rita spritarna i något rit-program (t ex 3d studio) och spara dem i TGA format.
Sedan översätter jag från tga-format till mitt eget sprite format med hjälp av
ett litet c-program (tga2spr.c) som följer med demo3.zip. tga2spr klarar bara
av 256-färgers tga-bilder men det går att konvertera true-color tga till 256
färgers tga i de flesta ritprogram (t ex Corel Photopaint eller Fauve Matisse).
<p>
Jag har gjort några <b>sprite rutiner</b>:
<p>
<ul>
<li><b>loadsprite</b>( Namn, Sprite);              //laddar in en sprite till minnet<br>
<li><b>show32spr</b>( x, y, Sprite, Destination);  //visar en sprite från minnet<br>
<li><b>showtrans</b>( x, y, Sprite, Destination);  //visar en genomskinlig sprite<br>
<li><b>sudda32bit</b>( x, y, Bredd, Höjd, Destination); //suddar ett rektangulärt område<br>
<li><b>get32spr</b>(x, y, source, sprite, bredd, hojd); //klipper ut en sprite från skärmen (eller en virtuell skärm)
</ul>
<p>
<b>Loadsprite </b>laddar in spriten med namnet Namn till Sprite. Sprite är en array
som man får se till är tillräckligt stor för att rymma hela spriten.
<b>Ex:</b>
char Sprite[2 + MAXBREDD*MAXHOJD];<br>
loadsprite("minsprite.spr", Sprite);<br>
<p>
<b>show32spr </b>kopierar spriten Sprite till x,y i destinationen med hjälp av
32bits instruktionen movsd.
<p>
<b>Ex:</b>
screen=0x0a0000000;<br>
show32spr(10,20, Sprite, screen);<br>
<p>
kopierar Sprite med övre vänstra hörnet i (10,20) på skärmen, screen är en
pekare till skärmen (0x0a000:0000).
<p>
<b>Showtrans </b>visar spriten med färg 0 genomskinlig. Om bakgrunden inte är svart
och spriten är svart i kanterna används alltid showtrans. Showtrans är 
långsammare än show32spr så om bakgrunden är svart används show32spr med 
fördel.
<p>
<b>Sudda32bit </b>sätter ett område, vid (x,y) med bredden bredd och höjden hojd,
i dest till svart. Sudda32bit används för att sudda ut en sprite om bakgrunden
är svart. Om bakgrunden inte är svart får man först klippa ut bakgrunden med
get32spr innan man ritar ut spriten och för att sudda spriten ritar man sedan 
tillbaka bakgrunden med show32spr.
<p>
<b>Get32spr </b>klipper alltså ut bakgrunden vid x, y i source och placerar resultatet
i dest. Source är lämpligen skärmen eller en virtuell skärm med bredden 320
och dest är en sprite.
<p>
<pre>
 !OBS  Om man använder en virtuell skärm måste den vara 320 bytes bred  OBS!
 !OBS           eftersom alla spritefunktioner antar det                OBS!
</pre>
Alla spritefunktioner finns i d3asm.asm och är kommenterade.
<p>

<h3>HUR VISAS FLERA SPRITES SAMTIDIGT?</h3>
<p>
Problemet är att det bara finns en palett. Om sprite 1 har 100 färger och
sprite 2 har 80 färger går det naturligtvis att passa in båda spritarnas
färger i samma palett, eftersom antalet färger är mindre än 256. Men om man 
vill ha en bakgrundsbild samtidigt och mer än 2 sprites då?
<p>
Det finns naturligtvis många sätt att göra detta, jag valde att göra en 
palett först. Sedan skrev jag c-program som anpassade tga-bilder och 
sprites till paletten. Programmet läser först in en bild med palett och sedan
läses paletten som bilden ska anpassas till in. Programmet jämför de båda
paletterna och bestämmer vilka färger i palett 2 som är närmast färgerna i
palett 1. På så sätt räknas en utbytes array ut. Sedan byts punkterna i
bilden ut enligt utbytesarrayen och den nya anpassade bilden sparas under ett
nytt namn. C-filerna heter <b>passtga.c </b>och <b>passpr.c. </b>
<p>
<b>Passtga </b>läser en 256-färgers tga bild och en palett och sparar rådata, 
samma som spritarna. Höjden, bredden och sedan data pixel för pixel. 
<b>Passpr.c </b>fungerar likadant fast den läser in en sprite och två paletter, 
eftersom en sprites palett ligger lagrad som en separat fil. 
<p>
Passtga och Passpr använder jag själv och de är inte särskilt användarvänliga. 
Man måste gå in i main och skriva in namnen på filerna man vill manipulera. 
Det syns ganska tydligt var man ska ändra, det är överst i main.
Passtga och passpr är inte särskilt välskrivna heller. De är ett typiskt resultat
av hackande. Jag satte mig vid datorn och började planlöst hacka tills jag
fick fram nåt som funkade vilket resulterade i ett fungerande med oerhört 
virrigt program. Jag orkar inte gå igenom det och fixa till det eftersom det
ju trots allt fungerar i alla fall.<br>
Se filen <a href="targa.txt">targa.txt</a> för en tydligare beskrivning av targaformatet.
<p>

<h3>ATT KOMBINERA C OCH ASSEMBLER</h3>
<p>
Spritefunktionerna är alltså skrivna i assembler men huvudprogrammet är skrivet
i C, hur går det till?<br>
Tänk först på hur det går till när man kompilerar ett vanligt c-program.
Om man använder t ex Borland C trycker man bara på Ctrl F9 och så sker allt
automatiskt. Men vad kompilatorn gör är faktiskt att först kompilera c-koden 
till en objektfil med ändelsen .obj. Sedan länkas objektkoden till en körbar
.exe fil. Om man assemblerar en .asm fil med t ex tasm så blir resultatet en
.obj fil. Sedan länkar man .obj filen med tlink till en .exe fil.
<p>
För att kombinera en fil som är skriven i assembler och en som är skriven i C 
så assemblerar man assemblerfilen till en .obj fil och man kompilerar C-filen 
till en .obj fil. Till sist länkar man ihop assemblerfilens .obj fil och 
C-filens .obj fil till en gemensam .exe fil.
<p>

En funktion som är skriven i assembler anropas precis likadant som en funktion 
som är skriven i C. Överst i C programmet talar man om vilka funktioner som är 
skrivna utanför C programmet med C kommandot extern.
<p>
<b>Ex</b>, antag att wtsync() är skriven i assembler i en annan fil.
Då blir C-programmet så här:
<pre>
#include <stdio.h>              /* ta inte med stdio om det inte behövs */
                                /* det ökar bara storleken på .exe filen */

extern void wtsync(void);       /* denna funktion finns nånannanstans */

void main(void)
{
        .
        .
        .
        wtsync();               /* wtsync anropas precis som vanligt */
        .
        .
        .
}
</pre>
Och assemblerfilen blir:
<pre>        
        P386N                   ;tillåt 386 instruktioner (movsd tex)
        IDEAL                   ;använd tasm's ideal mode
        MODEL small             ; (data &lt; 64k) och (kod &lt; 64k)
        CODESEG

        PUBLIC  _wtsync         ;denna rutin ska kunna anropas från C

PROC    _wtsync NEAR

        .                       ;här emellan är koden för wtsync
        .
        .
        
        ret
ENDP    _wtsync

        END
</pre>
Observera att wtsync börjar med ett _ i assemblerfilen. Detta är standard, 
man lägger alltid till ett _ före funktionsnamnet när funktionen ska kunna 
anropas från c.
Antag att wtsync är skriven i filen testasm.asm och att C-programmet heter 
testc.c. För att bygga exe-filen kan man gå till väga på olika sätt.
Jag brukar använd tasm för assemblerfilen och borland C++ 3.1 command line 
compiler, bcc för c-filen:
<p>
<pre>
Med <b>Borland C++</b> skriv:
        tasm /ml testasm.asm
        bcc -c testc.c
        bcc -ms testc.obj testasm.obj

Med <b>Turbo C++</b> skriv:
        tasm /ml testasm.asm
        tcc -c testc.c
        tcc -ms testc.obj testasm.obj
</pre>
tasm /ml tillverkar assemblerfilens .obj fil. /ml betyder att tasm ska göra 
skillnad på stora och små bokstäver (case sensitive på engelska).
<p>
bcc -c tillverkar C-filens .obj fil. -c betyder endast kompilering, ingen
länkning.
<p>
bcc -ms länkar objektfilerna till en körbar .exe-fil. -ms betyder att kompilatorn
ska använda minnesmodell small. 
Resultatet blir en fil som heter testc.exe eftersom testc.obj stod först vid 
länkningen.
<p>
Svårare än så är det inte. Det finns en himla massa fördelar med att skriva
vissa funktioner i ren assembler och länka ihop dem med C-programmet.
Bland annat så kan man i Borland C++ 3.1 inte använda sig av 386-instruktioner
som t ex movsd, men det går utmärkt att använda 386-instruktioner i ren assembler.
Dessutom blir C programmet mycket mindre och mer läsbart om man delar upp programmet
i flera mindre filer, det minskar dessutom risken för fel och det blir lättare att
isolera fel när man debuggar.
Svårigheten är att skriva assemblerfunktionerna, jag har lärt mig det mesta jag
kan genom att läsa den utmärkta boken Mastering Turbo Assembler av Tom Swan nu
i sommar.
<p>
Några saker att tänka på:
<p>                                
<b>* Skicka argument från c till assembler:</b>
        Använd ARG direktivet se d3asm.asm för exempel.
        Här är skalet för en rutin som tar argument:
<pre>
                ARG     xpos:word, . . .        ;skriv alla argument här
                push    bp              ;detta har med stacken att göra
                mov     bp,sp           ;bry dig inte om det, skriv bara dit
                .                       ;push bp och mov bp,sp först i rutinen
                .                       ;och pop bp sist i rutinen
                .                       ;om du använder argument
                .
                mov     ax,[xpos]       ;använd argumentet
                .
                .
                .
                pop     bp
                ret
</pre>
<b>* Att skicka tillbaka returvärden från assemblerrutinen till c-programmet:</b>
<pre>
        Returvärden skickas i ax och dx beroende på storlek

                Storlek         returregister   Exempel på datatyp
                Byte            al              char
                Word (2 byte)   ax              int
                Dword (4 byte)  dx:ax           char far*
</pre>
<p>
<b>* Spara alltid undan ds, si och di på stacken om du ändrar dessa i rutinen 
</b>
annars är sannolikheten stor att programmet hänger sig eftersom C-programmet
annvänder sig av ds, si och di. Ax, bx, cx, dx och es kan man ändra fritt på,
det spelar ingen roll för c-programmet.
<p>
<b>* undvik lokala variabler</b>, använd register i så stor utsträckning som möjligt.
Register är många gånger snabbare än lokala variabler.
Om du måste använda lokala variabler använd assemblerdirektivet LOCAL.
LOCAL fungerar ungefär som ARG.
<p>
Jag har börjat använda ideal mode på senaste tiden. Det är tasm's egen dialekt
av pc assembler. Ideal mode innehåller några förenklingar som gör koden 
enklare att förstå. Skillnaderna är ganska små, t ex skriver man codeseg 
istället för .code och lite andra småsaker. 
Ute på internet är ideal mode ganska stort, åtminstone när det gäller 
demokodning, dessutom använder sig Tom Swan av ideal mode i  Mastering Turbo 
Assembler.
<p>

<h3>EXEMPELPROGRAMMET DEMO3.C</h3>
<p>
Alla funktioner som demo3 använder sig av är skrivna i assembler i filen
d3asm.asm. C-programmet är ganska självförklarande, det är dock några av
funktionerna som kan behöva lite närmare förklaring. Showpic läser in en bild, 
som är lagrad som rådata, till skärmen eller en virtuell skärm. 
Jag tillverkade bilden med hjälp av passtga.c. Programmet använder sig av en
virtuell skärm som är lika stor som den riktiga skärmen (64000 bytes).
Först allokeras minne till skärmen mha malloc (som finns i d3asm.asm).
Om det gick bra laddas en bild in till den virtuella skärmen och en paletten
laddas från hårddisken och sätts. Sedan flippas bilden över från den virtuella
skärmen till den fysiska skärmen med en dissolve effekt. Dissolve effekten 
använder sig av en ganska intressant algoritm som ger alla tal från 1 - FFFFh
i en slumpmässig ordning, inget tal kommer mer än en gång.<br>
<b>PSEUDOKOD:</b>
<pre>        
        sätt offset till ett tal skilt från noll (t ex 1)
        for(i=0;i&lt;0x0FFFF;i++)
        {
                gör något nyttigt med offseten
                .
                .
                .
                shifta offseten en bit åt höger (som att dela med 2)
                om den utshiftade biten var en etta
                sätt offset till offset xor 0x0b400
          }
</pre>
på detta sätt kommer offset att anta alla värden mellan 1 - ffffh.
Fråga mig inte hur det går till men det fungerar faktiskt. Jag fick idén
från Graphic Gems I sid 221.
<p>
Efter dissolve effekten kommer huvudloopen där en genomskinlig sprite studsar
över skärmen. Allt ritande och klippande sker i den virtuella skärmen. När
ritandet är klart flippas den virtuella skärmen över till den fysiska skärmen
och nästa bild börjar ritas. Huvudloopen gör följande:
<pre>        
        1.      Klipp ut bakrunden där spriten ska ritas ut
        2.      Rita ut spriten
        3.      Flippa över virt till den fysiska skärmen
        4.      sudda genom att rita tillbaka bakgrunden över spriten
        5.      räkna ut nya koordinater för spriten och hoppa till 1
</pre>
Innan programmet avslutas måste man lämna tillbaka det allokerade minnesutrymmet
med hjälp av funktionen free (som också finns i d3asm.asm)
<p>
Se filen <a href="targa.txt">targa.txt</a>för beskrivning av targaformatet. <p>
Nästa del kommer att handla om 2d och 3d vektorgrafik. Jag håller på att 
översätta rutinerna från c till assembler och det tar sin lilla tid. Men ni
kommer att få rutinerna serverade på fat, färdiga att använda och göra egna 
3d-demos med. Den klurigaste rutinen är den som ritar ut en fylld triangel.
Jag funderar över vilket sätt som är det absolut snabbaste att rita ut en fylld
triangel. Om någon vet så hör gärna av er till mig.
<p>
Ladda hem demoskolan <a href="demo3.zip">del3</a> <p>
Ta det lugnt med spriten
<p>
<hr>
<p>
<pre>
halsar Abe Raham

s-mail: Albert Veli
        Spisringsg. 9
        724 76 Vdsteres
</pre>
<address>
mail:<a href="mailto:dat94avi@idt.mdh.se">dat94avi@bilbo.mdh.se</a>.
</address>
<br>
Tillbaka till <a href="http://www.mds.mdh.se/~dat94avi/">min hemsida</a>.
</body>
</html>
